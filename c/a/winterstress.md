---
title: Winterstress
layout: page
pager: True
comments: true
date: 2018-12-16
thumbnail: /images/kerstmuts.jpg
language: nl
---

![People dice](/images/kerstmuts.jpg)

Hollywood vertelt ons dat de kerstperiode de meest vrolijke periode van het jaar is. Dat we vriendschap en verdraagzaamheid vieren en het goede in de mensen kunnen zien.

**Dikke zever.**

Ik wil in december helemaal niet *meer verdraagzaam* zijn dan in de rest van het jaar. Als er al een *holiday spirit* bestaat, dan is dat om te maskeren dat mensen in de rest van het jaar onverdraagzaam of onvriendelijk zijn. Oh ironie. Wannes Van de Velde verwoordde het ruim veertig jaar geleden al: [Kerstmis is de dag dat ze niet schieten](https://www.youtube.com/watch?v=KGg-Qrdv5Ms).  

Als je naar de natuur luistert, is december (in ons deel van de wereld) een periode van rust, van vertragen, van minder doen en van je terugtrekken in je "hol" (of in je huis). Of van vluchten naar het zuiden. Er is minder daglicht, dus kan je minder werken. Je kan dicht bij elkaar rond het haardvuur kruipen. Je kan samen eten drinken en vertellen, je kan reflecteren over wat er het afgelopen jaar gebeurd is en vooruit kijken naar het volgende jaar.

Dat zou allemaal kunnen, maar hoeveel mensen doen dat? Ik heb dat jaaaren lang niet kunnen doen. Onze maatschappij is daar niet op ingesteld. Als je als middelbare scholieren al eens een slecht punt op je rapport hebt, is het kerstfeestje al gemakkelijk verpest. Toen ik verder ging studeren waren de examens pas in januari, dus dat zijn allemaal weer kerstvakanties die eigenlijk dienen om te werken. In het bedrijfsleven ligt er ook veel druk op december. Het kwartaal (en voor velen ook het boekjaar) wordt afgesloten, dus er is druk om nog de laatste verkopen te realiseren. De fiscale regels veranderen vanaf 1 januari, dus er moet nog snel vanalles geregeld worden qua lonen, vastgoed, contracten, verzekeringen enzovoort. Je moet ook cadeautjes kopen, je huis moet op orde zijn, je moet vrolijk doen en je moet lekker eten koken.

**Moet, moet, moet, moet, moet.**

Om al die redenen, door jarenlang conditionering dat december een stressmaand is, vind ik het nog steeds moeilijk om rond de feestdagen te ontspannen, te genieten en gewoon te *zijn* in plaats van te *doen*. Dus om te kunnen *zijn* ga ik weer wandelen. Op zoek naar mezelf, naar vriendschap en naar het goede in de mensen.

**Fijne zonnewende, allemaal!**

