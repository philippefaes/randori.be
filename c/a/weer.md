---
title: "Wandelen bij slecht weer?"
layout: page
pager: True
comments: true
language: nl
date: 2019-06-11
author: Philippe Faes
advert: true
thumbnail: /images/omgevallen_boom.jpg
teaser: "Men zegt wel eens: 'Slecht weer bestaat niet, slechte kleding wel'. Maar wat met rukwinden en bliksem?"
---

![Rukwinden](/images/omgevallen_boom.jpg)

De afgelopen dagen hebben we verschillende types weer gehad. Het ene moment scheen de zon en was het warm. Het andere moment was er regen, veel wind en bliksem.  

Omdat ik vaak buiten wandel met mijn klanten, ben ik vanzelfsprekend verbonden met het weer. Over het algemeen werkt het weer eerder mee dan tegen. Als het koud is of regent, pas ik gewoon mijn kleding aan. Ik vertel mijn klanten ook dat "slecht weer" niet geldt als excuus om een afspraak af te zeggen. Wanneer iemand overmatig klaagt over de koude of over de regen, is dat voor mij een mooi handvat om een gesprek aan vast te knopen. Het weer is immers een externe omstandigheid, en als ondernemer helpt het je niet om te klagen over externe omstandigheden. 

> Slecht weer bestaat niet, slechte kleding wel.

Wat dan met rukwinden en bliksem? Ik heb geen schrik van stevige wind, dicht bij het water en ver van bomen. Ik heb geen schrik van donder en bliksem als ik binnen ben. Maar onweer op een open vlakte of in een bos is geen goed idee. Rukwinden kunnen kleine en grote takken losrukken en zelfs bomen over blazen. Op dat moment is het geen goed idee om stoer te doen en de elementen te trotseren.

Toen ik gisteren de "code geel" van het KMI las (rukwinden en onweer over het hele land), heb ik met frisse tegenzin mijn wandel-afspraak afgezegd. Het was voor een keertje om gecoacht te worden en niet om zelf te coachen, en ik had er wel naar uitgekeken. Achteraf viel het weer mee: geen overdreven wind, geen bliksem en slechts een klein beetje regen. Toch, zowel de voorspellingen van het KMI als mijn eigen buikgevoel bij het zicht van de wolken zeiden dat het best wel eens gevaarlijk weer zou kunnen worden. Dus: verplaatsen!

> Slecht weer bestaat niet, gevaarlijk weer wel.

Afgelopen weekend zag ik een boom over een wandelweg liggen. Een paar dagen eerder was ik nog langs diezelfde plaats gewandeld en had er een foto genomen van de klaprozen naast die boom. Bomen vallen om en takken komen naar beneden. 

Er zijn slechts een paar dagen per jaar dat het niet OK is om te gaan wandelen. Net zoals we ons aanpassen aan _slecht_ weer door goede kleren aan te trekken, moeten we ons aanpassen aan _gevaarlijk_ weer door de wandeling te verplaatsen.
