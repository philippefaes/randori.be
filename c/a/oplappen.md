---
title: Oplappen en verder werken
layout: page
pager: True
comments: true
date: 2019-01-02
author: Philippe Faes
thumbnail: /images/flickr_3412836101.jpg
teaser: "\"Mijn collega presteert niet meer goed. Kan jij hem niet weer oplappen zodat hij zijn targets haalt?\" Het korte antwoord is: ..."
---

![Copyright chrisgampat Flickr https://www.flickr.com/photos/chrisgampat/3412836101](/images/flickr_3412836101.jpg "Copyright chrisgampat Flickr https://www.flickr.com/photos/chrisgampat/3412836101")

> Mijn collega presteert niet meer goed. Jij hebt toch ervaring met depressies en burnout enzo? Kan jij hem niet weer oplappen zodat hij zijn targets haalt?

Het korte antwoord is: nee. 

Het lange antwoord is nee, nee, nee, en ja.

Nee, ik heb geen ervaring met depressies en burnout enzo. En dan nog, iemand die een depressie of een burnout heeft gehad kan daarom niet iemand anders helpen met een depressie of een burnout. Daar zijn gespecialiseerde opleidingen voor. Een vrouw die drie keer is bevallen heeft niet automatisch de kwalificaties van gynaecoloog. Het woord ervaringsdeskundige is volledig misplaatst. Ervaring maakt je niet deskundig.

Nee, depressies en burnout "enzo" zijn helemaal verschillende dingen. Je kan een collega (of jezelf) niet zomaar een label opkleven zonder professionele diagnose. Iemand die zijn job niet meer zinvol vindt is niet *ziek*. 
Iemand die niet meer efficiënt is bij het uitvoeren van een taak waar hij niet meer in gelooft, heeft niet zijn daadkracht verloren. Misschien staat hij zelfs op het punt om meer daadkracht dan ooit te tonen.

Nee, ik wil niet iemand oplappen zoals de coach van een boxer tussen twee rondes. *Je hebt net flink wat klappen geïncasseerd, maar met een hechtpleister en wat bloedstollende watten kan je weer in de ring.* Ik heb dat mezelf vaak genoeg aangedaan, dus vermoedelijk zou ik dat met iemand anders ook wel kunnen. Wat pep-talk, wat praktische tips, focus, focus, *think positive* en weer aan de slag. Maar hoewel ik het wel zou kunnen, wíl ik dat dus niet meer doen.

Ja, ik wil wel met je collega praten en hem helpen om te veranderen. 
Misschien beseft hij wel dat hij in de verkeerde sector werkt, of dat hij liever naar Brazilië wil verhuizen. Dan zal ik hem helpen om een stap te zetten in die richting, om het pad van zijn eigen verandering te bewandelen. 
Of misschien vindt hij zijn passie terug en wordt hij de beste speler in jouw team. Het kan de twee kanten uitgaan. 

Ik kan mensen helpen om belangrijke veranderingen te maken in hun leven. En die veranderingen kunnen enkel lukken voor mensen die er zelf in geloven. Ik doe niet mee aan oplappen.

