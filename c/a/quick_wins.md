---
title: "Quick wins: 20% meer effect"
layout: page
pager: True
comments: true
date: 2019-02-05
author: Philippe Faes
thumbnail: /images/cash.jpg
advert: true
---

![Quick Wins](/images/cash.jpg)

Als er een boek zou zijn dat je 20% efficiënter zou maken, dat zou miljoenen waard zijn. Zelfs een boek dat je maar 1% vooruit helpt, is gigantisch veel waard. (Hoeveel is 1% van je maandloon?) Die twintig euro om dat boek te kopen vallen in het niets bij de beloofde winst.

Efficiënter time management, impact, gezonder, gelukkiger, een liefdespartner aantrekken, en ga zo maar door. Allemaal dingen die bijna iedereen wil, en die onbetaalbaar zijn. Als de belofte ten minste ingelost wordt.

Ik ben zelf min of meer klaar met die wonderboeken. Het eerste boek over time management dat je ooit leest kan je inderdaad helpen om dubbel zo efficiënt te werken. Na het vierde of vijfde boek is er bijna geen minst weer te halen.  

> Quick wins werken enkel in het begin.

Dat is een andere manier om de wet van het [verminderend marginaal nut](https://nl.wikipedia.org/wiki/Eerste_wet_van_Gossen) te verwoorden. Quick wins werken enkel in het begin. Ofwel als je je nog niet verdiept hebt in een onderwerp (zoals time management), of als je dat onderwerp wat aan het verwaarlozen bent. Of, als je niet gemakkelijk uit boeken leert en je een nieuwe start neemt door je één-op-één of in groep te laten begeleiden. 

Als je na de eerste quick wins nog verder vooruitgang wilt maken, kost dat een grotere investering van jezelf. Alle click-bait, alle online cursussen, alle wonder-opleidingen, alle super coaches, alle vernieuwende boeken die op de markt komen... ze beloven dezelfde quick wins. Maar na de eerste twee of drie quick wins geraak je enkel nog vooruit door een aangehouden inspanning. Dus koop gerust dat boek en volg die opleiding, en besef tegelijk dat je het allemaal zelf zal moeten doen.

> Snel-gelukkig boeken en snel-rijk boeken maken vooral de auteurs snel gelukkig en rijk. 

