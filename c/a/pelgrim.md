---
title: Hoe ik pelgrim werd
layout: page
pager: True
comments: True
date: 2018-09-26
author: Philippe Faes
pager: True
thumbnail: /images/full_backpack.jpg
advert: true
tags:
    - camino
---

## Hoe ik wandelaar werd

![Camino del Norte](/images/full_backpack.jpg "Philippe begint aan zijn wandeltocht met een volle rugzak")
In 2017 heb ik in vijf weken 900 kilometer gewandeld in Spanje. Ik ben vertrokken in Irun (Spaans-Franse grens aan de Golf van Biscaje) en heb dan gewandeld langs de Spaanse noordkust tot aan Santiago de Compostela en Fisterra.

Eigenlijk had ik nog getwijfeld om een andere wandeltocht te doen. De [GR-5](https://en.wikipedia.org/wiki/GR_5) die van België naar het Franse Nice loopt, het [Pieterpad](http://www.pieterpad.nl/) of het [Gelukkigerwijspad](http://www.gelukkigerwijspad.nl/) in Nederland. Ik wilde vooral even echt weg van mijn dagelijkse routine en van alle mensen die ik kende. 

De wandelweg naar Santiago de Compostela (*Camino de Santiago*) stond eigenlijk onderaan mijn lijstje. Er waren zo veel mensen die naar Compostela wandelen en ik wilde *per se* anders zijn. Uiteindelijk besefte ik dat *anders zijn* ook geen doel op zich is. Het grote voordeel van de Camino de Santiago is dat er voldoende en goedkope accommodatie is, zowel herbergen met slaapzalen als eetgelegenheden met "pelgrimsmaaltijden".
 
 
Ik koos voor de noordelijke kustroute (*Camino del Norte*) omdat die iets ruwer is qua terrein, iets minder accommodatie heeft, en er minder mensen zijn dan op de populaire *Camino Frances*.

## Wandelaar of Pelgrim?

![Camino del Norte](/images/calle_del_peregrino.jpg "Philippe aan de Calle del Peregrino in Soto del Barco")
In het begin vond ik het woord "pelgrim" maar vreemd. Ik voel me niet verbonden me de religieuze connotaties van het woord pelgrim. Ik voelde me een wandelaar, een *hiker*. Weken lang werd ik als "peregrino" aangesproken. Weken lang ook was ik op zoek naar mezelf en leerde ik mezelf beter kennen, zoals een pelgrim.

Uiteindelijk ben ik dat woord "pelgrim" voor mezelf gaan gebruiken. Zonder religieuze lading. [Ethymologisch](https://en.wiktionary.org/wiki/pilgrim), betekent het gewoon "vreemdeling". Voor mij betekent het ook: iemand op zoek is naar zichzelf. (Lees ook: [wat_is_een_pelgrim])

## Antwoorden vinden

Als je elke dag zes tot acht uur wandelt, weg van je gewone dagelijkse verplichtingen, heeft dat een grote impact op je lijf, en op je leven. Door de beweging pompt je hart meer zuurstof naar je hersenen en verandert er vanalles in je hormonenbalans en neurologie. Zonder ergens bewust over na te denken of zonder over dingen te piekeren komen er dan antwoorden uit de lucht gevallen. Als vanzelf krijg je een helderder beeld op de vragen of twijfels waar je op dat moment mee zit.

Deze pelgrimstocht heeft mij met mijn twee voeten weer stevig op de grond gezet, en heeft mij geholpen om een paar moeilijke knopen door te hakken. 

## Caminoholic

Sinds mijn Camino voel ik me voor eeuwig pelgrim. Pelgrim in die zin dat ik blijvend mijn waarden en normen in vraag stel. 
Ik ben een pelgrim op de dagen dat ik aan het wandelen ben, en ook op de dagen dat ik acht uur over een spreadsheet gebogen zit. Ik heb met trots mijn kuiten laten tatoeëren om dit te vieren.

Sindsdien wandel ik regelmatig en veel. Verslaafd aan wandelen en aan de Camino. Caminoholic.
