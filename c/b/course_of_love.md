---
title: The Course of Love 
book-author: Alain de Botton
layout: page
pager: True
comments: true
advert: true
thumbnail: /images/course_of_love.jpg
date: 2019-02-14
tags:
    - book
    - relaties
---

![The Course of Love, Alain de Botton](/images/course_of_love.jpg "The Course of Love, Alain de Botton")

The Course of Love (Weg van Liefde) van Alain de Botton is tegelijk een roman, een liefdesverhaal en een filosofisch werk. Alain de Botton is gekend als filosoof en drijvende kracht achter [The School of Life](https://www.theschooloflife.com/). Zijn gebundelde artikels vormen een blog-reeks in [The Book of Life](https://www.theschooloflife.com/thebookoflife/). 

Hij kijkt met een moderne en kritische bril naar het traditionele "romantische" huwelijk. Net als sommige andere auteurs en denkers ziet hij het romantische beeld van het huwelijk als onhoudbaar, en als oorzaak van veel frustratie. Het Disney-achtige nog-lang-en-gelukkig is een droom, en vasthouden aan dat droombeeld is geen goede voorbereiding voor een gelukkig huwelijk.

Dit boek gaat over het huwelijk van Rabih en Kristen, en het begint ongeveer waar de meeste romantische verhalen stoppen. Het boek beschrijft in het lang en breed hoe dat nog-lang-en-gelukkig er uit kan zien, met regelmatig een filosofisch intermezzo van De Botton. Helemaal in het begin verklapt De Botton al dat er twee kinderen zullen komen, dat er teleurstellingen zullen zijn, en dat één van de twee partner een buitenechtelijke relatie zal hebben.

De Botton toont de echte, de kwetsbare en de lelijke kantjes van een langdurige liefdesrelatie; de middelmatigheid van het leven. En daarin zit een paradox. Uit dit boek begrijp ik dat De Botton wel degelijk in eeuwige liefde gelooft. Niet de Disney-variant, maar een liefde van twee volwassen mensen die hun eigen zwakke plekken leren kennen en erkennen. Een liefde die veel werk vraagt, een liefde die keer op keer opnieuw moet uitgevonden worden. 

Er liggen nog steeds taboes op het praten over de moeilijke kanten van een relatie, en De Botton confonteert ons met die taboes. De moeilijkheden van het koppel worden met zachtheid beschreven, zonder het sensatiebeluste voyeurisme van de roddelblaadjes of soap series. Hoe moeilijk en soms teleurstellend de relatie van Rabih en Kristen ook is, je krijgt als lezer bewondering voor de moed waarmee deze twee mensen steeds weer overeind komen en steeds weer hun liefde voor elkaar vinden. 

De grote paradox is net dit boek mij geholpen heeft om een einde te maken aan mijn relatie van twintig jaar.
